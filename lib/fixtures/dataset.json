{
  "0": [
    "Ministerul Sănătății spune că va crea o comisie de anchetă în legătură cu raportul Curții de Conturi că în Moldova s-ar fi administrat mii de vaccinuri anti-COVID expirate, la o zi după ce dezmințise aceleași informații. „Ministerul Sănătății a instituit o comisie de anchetă, care se va deplasa și va supune verificării corectitudinea administrării vaccinurilor în instituțiile medico-sanitare și centrele de vaccinare la care se referă raportul”, se spune într-un comunicat de presă de vineri, 17 decembrie. În ajun, Ministerul Sănătății spusese că „dezminte constatările Curții de Conturi”, și că „nici o doză de vaccin nu a fost administrată cu termen expirat” în perioada 30 mai – 31 august, la care se referea raportul, iar impresia administrării a 7000 de vaccinuri expirate s-ar fi datorat doar trecerii întârziate în registre a vaccinărilor. În comunicatul de presă de astăzi, în care promite o anchetă, Ministerul Sănătății nu spune ce l-a făcut să-și schimbe peste noapte poziția față de raportul Curții de Conturi.",
    "https://moldova.europalibera.org/a/ministerul-s%C4%83n%C4%83t%C4%83%C8%9Bii-face-anchet%C4%83-pe-tema-vaccinurilor-anti-covid-expirate/31614030.html"
  ],
  "1": [
    "În Moldova, este deschisă o „filială” a lui Moș Crăciun, numită Academia lui Moș Crăciun, care adună scrisori din partea copiilor nu doar din țara noastră, dar și din multe altele. Este suficient să scrii pe plic „Lui Moș Crăciun”, iar Poșta Moldovei ca un elf responsabil îi va transmite scrisorile în siguranță. Am contactat azi administrația lui Moș Crăciun și am întrebat ce cadouri își doresc copiii de la el. „La Academia lui Moș Crăciun (AMC) vin foarte multe scrisori pe care copiii din Moldova le expediază lui Moș Crăciun. Copiii cer de toate de la «fă, te rog, să dispară COVID-19» și «trimite-ne, te rog, zăpadă, pentru că ruginește săniuța în pod» până la „medicamente pentru bunica/mama/tata”, „lemne, ca să avem cu ce face focul, să nu mai înghețăm”, „încălțăminte și îmbrăcăminte, ca să pot merge la școală și la joacă”, «un calculator sau un telefon, pentru că profesorii ne dau teme pentru acasă, iar noi nu putem să ne pregătim». Mai sunt copii care îi cer moșului fructe și dulciuri și chiar produse alimentare, pentru ca «măcar de sărbători să avem și noi o masă frumoasă». Au mai fost scrisori de la copii care l-au rugat pe Moș Crăciun să le-o readucă pe mama care a decedat acum doi-trei ani”, ne-a povestit Tatiana Roșca, organizatoarea AMC. De asemenea, la Academia lui Moș Crăciun există o acțiune specială numită Pomul Dorințelor. Acesta este împodobit cu scrisori expediate de copii. Oricine dorește să devină Moș Crăciun pentru un copil sau pentru mai mulți poate solicita de la Academia lui Moș Crăciun scrisori și să îndeplinească dorințele micuților. Oricine dintre noi poate deveni Moș Crăciun. Doritorii de a împlini dorința unui copil pot suna la numărul de telefon al fundației 022-430-430 sau 069178757 sau pot accesa pagina de Facebook. În același context, psihologa Cezara Dilevschi a venit cu o recomandare pentru părinții care obișnuiesc să cumpere copiilor cadouri scumpe dându-le drept cadoul de la Moș Crăciun. În opinia ei, cadourile scumpe nu trebuie atribuite lui Moș Crăciun, dar să fie asumate de părinți. „În atenția părinților care își permit cadouri scumpe: nu le mai spuneți copiilor că iPad-ul sau iPhone-ul de ultimă generație este de la Moș Crăciun. Asumați-vă cadourile scumpe, lăsați cele mai ieftine să fie de la moșul mult-așteptat. Multe familii mai sărace trebuie să explice copiilor lor de ce moșul a adus vecinilor cadouri scumpe și ei au primit doar hăinuțe purtate sau jucării la mâna a doua sau doar dulciuri. Trebuie să le explice că Moș Crăciun nu îi iubește mai puțin sau nu e din cauză că nu au fost destul de buni sau cuminți. Vreți să fiți mai buni de sărbători? Încercați să nu stricați bucuria unor copii mai puțin norocoși decât ai voștri. Și da, e în regulă să le arătam că sunt copii nevoiași care nu primesc nimic în afară de biscuiți și dulciuri. Mergeți cu ei în aceste familii și duceți daruri, produse, hăinuțe, lăsați-i să doneze pentru alții din economiile proprii. Învățați-i să fie generoși și nu doar de sărbători. Moșul aduce dulciuri simple, în rest asumați-vă darurile scumpe”, a explicat Cezara Dilevschi. Recent, specialiștii în sănătatea publică au recomandat părinților, responsabililor din educație și celor care organizează evenimente publice cu distribuirea de cadouri cu dulciuri să limiteze cantitatea de dulciuri cu zahăr oferită copiilor în perioada sărbătorilor de iarnă. Recomandarea vine în contextul atestării unui consum de zahăr în exces în rândurile moldovenilor. „Dacă ați decis să cumpărați cadouri cu dulciuri, despachetați-le și înlocuiți jumătate dintre ciocolatele, napolitanele sau biscuiții prezenți cu fructele proaspete. Mandarinele, portocalele, bananele sau ananasul pot deveni un „cadou sănătos de la Moșul”, recomandă Agenția Națională pentru Sănătate Publică.",
    "https://diez.md/2021/12/17/sa-dispara-covid-19-lemne-pentru-foc-sau-computer-pentru-lectii-ce-cadouri-cer-copiii-de-la-mos-craciun-in-acest-an/"
  ],
  "2": [
    "Prețurile au crescut cu 12% în luna noiembrie. Ce spun experții și autoritățile? Potrvit datelor biroului național de statistică, prețurile de consum au cunoscut în R. Moldova în noiembrie o creștere de 12,44%, mai mult decât au anticipat toți experții, chiar și cu o scumpire absolut previzibilă a agenților energetici – doar gazele naturale, de exemplu, s-au scumpit cu 76%. Pentru a tempera inflația, Banca Națională a scumpit de câteva ori creditele, dar nu-și poate permite s-o facă mereu, pentru a nu dăuna economiei reale. Guvernul, la rândul lui, a luat și el câteva măsuri, de la compensații la măriri de salarii și pensii, dar nici el nu-și poate permite prea mari intervenții. Ce zic, pe de altă parte, experții? Biroul național de statistică a confirmat zilele trecute ceea ce a anticipat majoritatea experților: inflația în noiembrie a ajuns la peste 12%, o cifră care s-a datorat în mare parte scumpirii gazelor naturale, cu 76%, dar și a unei serii de scumpiri la produsele alimentare. Într-un top al primelor zece produse care s-au scumpit substanțial luna trecută figurează, după gaze, legumele, cu o scumpire de 46%, uleiul – cu 37%, hidrocarburile – cu 32%, ouăle – cu 19%, și cu câte 11% - carnea și laptele. În același top se mai află însă și materiale de construcție, cu o scumpire de 21%, iar termoficarea a costat mai mult cu 18%. În timp ce inflația mare din lunile trecute era pusă de experți pe seama relansării economice post-carantină și creșterii inerente a consumului, atunci saltul din noiembrie s-ar datora în cea mai mare parte creșterii de prețuri de pe piețele internaționale, așa cum explică Alexandru Fala, economist de la Centrul Expert Grup din Chișinău: „Deci, este un șoc și pentru toate țările din regiune. Scumpirile îi afectează pe toți. Iar când tu ai o economie în care cea mai mare pondere o au prețurile de import, iar în cazul R. Moldova e o pondere importantă de 70-80%, nu ai cum să influențezi prea tare.” O opinie similară are și Veaceslav Ioniță, economistul de la IDIS Viitorul, care anticipează însă și un efect benefic al scumpirilor, actuale și eventuale viitoare: „Situația este complicată, dar partea cea mai proastă e că nu ține de noi: dacă de regulă inflația este un factor intern, acum motorul inflației e extern. Creșterea fără precedent a prețurilor la produsele alimentare pe plan global, creșterea prețurilor la produsele energetice și creșterea prețurilor la transport – sunt trei factori globali care lovesc în acest an. Singurul motiv de optimism în ajun de sărbători e că veniturile bugetare vor fi mult mai mari decât s-au planificat și atunci guvernul ar avea la anul posibilități financiare ca să opereze o majorare de salariu care ar permite compensarea acestei inflații maxime pentru ultimii 15 ani.” Confruntate, pe de altă parte, cu o rata a inflației atât de mare, dar și alta la fel de problematică prognozabilă pentru viitor, autoritățile de la Chișinău au ales să intervină cu măsuri financiare, fiscale și sociale: Banca Națională a scumpit în câteva rânduri creditele pentru economie, iar guvernul, proiectând noi majorări de pensii și salarii, a decis totodată să compenseze substanțial creșterea de cheltuieli pentru consumul de agenți energetici. Măsurile au fost corelate și cu o politică fiscală neîmpovărătoare, ceea ce nu împiedică totuși criticile din partea opoziției. Ce soluții economice, în plus la cele în curs, iau însă în calcul economiștii? Iată cum răspunde acestei întrebări Veaceslav Ioniță, economistul de la IDIS Viitorul: „Nu prea există alte instrumente, decât cele pe termen lung, care țin de asigurarea unei economii concurențiale. La noi multe prețuri sunt mari pentru că avem așa-numita rentă de monopol, dar asta la modul serios nu o poți rezolva timp de câteva luni. Deci, ca și acțiuni imediate, autoritatea care poate interveni și intervine este Banca Națională. Ar mai fi aspectul de reglementare. Uitați-vă, să zicem, cum în prezent ministerul infrastructurii și dezvoltării regionale, în calitate de reglementator, nu a dat curs majorării de prețuri cerute de transportatori. Dacă mai avem și la transport majorare, imaginați-vă unde se va duce inflația. Însă ministerul nu a dat curs majorării, pentru că crede că în acest domeniu există multe rezerve de optimizare a costurilor: avem mii de rute nenecesare, deci sunt rezerve de optimizare.” O sugestie a lui Alexandru Fala, economistul de la Expert Grup, e promovarea mai energică a eficienței energetice. Ce legătură ar avea ea, însă, cu prețurile? Iată explicația expertului: „Dacă noi suntem importatori de energie și consumăm atât de mult, trebuie să ne gândim și la asta. Un exemplu de politici în acest sens ar fi, probabil, să se livreze la toate instituțiile publice termostate și să se pună un nivel de temperatură mai scăzută. Deci, dacă oamenii sunt obișnuiți să stea la temperaturi de 24 grade, să se reducă la 20, de exemplu.” Oponenții politici ai noului guvern de la Chișinău spun, pe de altă parte, că creșterile de salarii și pensii, programate să se producă anul viitor, vor fi “înghițite” în totalitate de scumpirile așteptate, prin urmare executivul ar trebui să ofere sprijin mai generos economiei, pentru a o ajuta să evite scumpirile la propriile produse. Există și reproșuri de nedorință de a interveni cu noi reglementări în prețuri, ceea ce la părerea ambilor experți, însă, e totul nepotrivit, mai ales pentru o economie ce se vrea liberă.",
    "https://moldova.europalibera.org/a/scumpirile-%C3%AEi-afecteaz%C4%83-pe-to%C8%9Bi-infla%C8%9Bia-a-crescut-cu-12-%C3%AEn-luna-noiembrie/31610763.html"
  ],
  "3": [
    "R.Moldova va stoca gaze în România și Ucraina (G4Media). Republica Moldova va stoca gaze pe teritoriul României și Ucrainei - propunere legislativă despre care a vorbit vicepremierul Andrei Spînu. Știrea figurează pe G4Media. În declarația făcută de oficial aseară la televiziune, în Chișinău, a fost argumentată urgența: ca să nu se mai ajungă în situația din această toamnă, când Gazprom a profitat obținând un contract pe cinci ani, la un preț mult mai mare decât cel anterior. În fond, rezerva de gaze ar trebui privită la fel ca rezerva de grâu sau de păcură. Se știe că autoritățile moldovene au împiedicat intrarea în Transnistria a opt cetățeni ruși trimiși de la Moscova să participe duminica trecută, în calitate de observatori, la așa zisele alegeri de președinte al regiunii. G4Media informează despre reacția Kremlinului. Purtătoarea de cuvânt a ministerului rus de externe, Maria Zaharova, a amenințat cu „repercusiuni”: „demersurile neprietenoase ale Moldovei nu vor rămâne fără reacție”. Cazul Danileț este subiectul cel mai comentat la București, mai ales că azi Consiliul Superior al Magistraturii a avut alegeri pentru funcțiile de conducere. Fostul președinte al Curții Constituționale, Augustin Lazăr, așază decizia CSM de excludere din magistratură a judecătorului Cristi Danileț în linie cu „alte proceduri inechitabile viciate politic” : revocarea procurorului șef DNA și urmărirea sa penală, declanșarea procedurii de revocare a fostului procuror general al PÎCCJ, cu ocazia Zilei europene a justiției civile, precum și mai multe proceduri disciplinare deschise împotriva unor magistrați care s-au exprimat pentru independenței justiției. „Procedura disciplinară împotriva judecătorului Cristi Danileț vă rămâne un moment jenant în istoria CSM. Ea nu va speria, ci va motiva noile generații de magistrați români”, a spus Augustin Lazăr, citat de G4Media. Analistul G4Media Cristian Pantazi leagă trei evenimente petrecute în aceeași zi, care nu lasă niciun dubiu asupra profilului actualului stat și al justiției române : mai întâi, ordonanța care modifică Codul fiscal în defavoarea antreprenorilor din zona întreprinderilor mici și mijlocii. Plafonul sub care sunt considerați în această categorie minim impozitată (3%) a fost redus la jumătate, peste acest plafon urmând să plătească 16% din profit. „Justificarea guvernului e mincinoasă, iar comportamentul abuziv, spune Pantazi. Ministerul Finanțelor invocă PNRR, dar planul de redresare prevede că abia în 2023 trebuie luată o astfel de decizie. În plus, deși a promis că nu modifică peste noapte Codul Fiscal, guvernul face exact asta – și în relație cu cei mai vulnerabili dintre antreprenori, cei cu afaceri mici”. Al doilea eveniment simbolic e „participarea premierului Nicolae Ciucă, a jumătate de guvern și a unui consilier prezidențial la un eveniment unde s-au afișat cu condamnați penal pentru evaziune fiscală ori pentru corupție”. Iar al treilea, convocarea de către Laura Vicol, șefa Comisiei de justiție din Camera Deputaților, a membrilor comisiei ca să aprobe legea prin care statul cedează gratuit Camerei de Comerț 46 de hectare de teren extrem de valoros, din nordul capitalei, de la Romexpo. Prin această „mega-afacere imobiliară cu Iulius Group”, „Asistăm la o înfrățire fără perdea și fără rușine a statului român cu infractorii condamnați”, este concluzia lui Cristian Pantazi.",
    "https://moldova.europalibera.org/a/r-moldova-va-stoca-gaze-%C3%AEn-rom%C3%A2nia-%C8%99i-ucraina-(g4media)/31612604.html"
  ],
  "4": [
    "Specialiștii în sănătatea publică recomandă părinților, responsabililor din educație și celor care organizează evenimente publice cu distribuirea de cadouri cu dulciuri să limiteze cantitatea de dulciuri cu zahăr oferită copiilor în perioada sărbătorilor de iarnă. Recomandarea vine în contextul atestării unui consum de zahăr în exces în rândurile moldovenilor. Tradițional, de sărbătorile de iarnă, copiilor li se oferă în dar cadouri cu dulciuri. Această obișnuință poate duce la formarea dependenței de zahăr a copiilor, și în consecință – la apariția problemelor de sănătate.  Conform studiului de consum al zahărului elaborat de Organizația pentru cooperarea și dezvoltarea economică (OECD) și a datelor Ucrainei extrapolate pentru Republica Moldova, un moldovean, adult sau copil, consumă de cinci ori mai mult zahăr decât are nevoie organismul său, adică 125 de grame pe zi sau 45,7 kg pe an. Cantitatea inofensivă pentru sănătate de consum a zahărului, recomandată atât adulților, cât și copiilor de către Organizația Mondială a Sănătății este de maximum 25 grame sau cinci lingurițe pe zi. În același timp, majoritatea zahărului din alimentația copiilor este furnizată de dulciuri, inclusiv dejunurile rapide, băuturile carbogazoase și sucurile. Consumul zilnic al acestor produse de către copii determină foamea, hiperactivitatea, apoi epuizarea rapidă, oboseala, apariția cariilor, dependența de zahăr și acumularea kilogramelor în plus. „Obișnuința învățată a copilului de a consuma dulciuri de sărbători și în calitate de remunerare sau motivare de a îndeplini unele sarcini contribuie la apariția și dezvoltarea bolilor netransmisibile, precum obezitatea, bolile inimii și diabetul zaharat de tip 2, boli specifice pentru adulți.”, explică Daniela Demișcan, șefa Direcției de Politici în Sănătate Publică, Ministerul Sănătății Republicii Moldova. Datele naționale arată că cel puțin fiecare al doilea adult și fiecare al treilea copil suferă de surplus de kilograme. „Studiile recente demonstrează că un copil care consumă în fiecare zi băuturi dulci are un risc mare de a face boli de inimă și diabet zaharat. Consumul zilnic și în exces de zahăr este un pericol de sănătate publică cu impact negativ asupra generației viitoare.”, subliniază Ion Șalaru, directorul adjunct al Agenției Naționale pentru Sănătate Publică. Iată care sunt recomandările specialiștilor în sănătatea publică, în ajunul sărbătorilor de iarnă, pentru a reduce consumul în exces de zahăr și a evita crearea dependenței de zahăr la copii: evitați să dați cadouri cu dulciuri copiilor până la 2 ani sau în primele luni după împlinirea celor 2 ani. Aceștia au un risc sporit să dezvolte dependența de zahăr și de apariție a bolilor, dacă se întâlnesc timpuriu cu produsele ce conțin zahăr; dacă ați decis să cumpărați cadouri cu dulciuri, despachetați-le și înlocuiți jumătate din ciocolatele, napolitanele sau biscuiții prezenți cu fructele proaspete. Mandarinele, portocalele, bananele sau ananasul pot deveni un „cadou sănătos de la Moșul”; nu încurajați acumularea dulciurilor în casă. Rugați-i pe cei apropiați să vină cu fructe proaspete, deserturi artizanale pe bază de nuci și fructe uscate sau cu un joc de dezvoltare pentru copil; petreceți mai mult timp alături de copii, nu le remunerați liniștea, succesele sau laudele cu dulciuri. Sărbătorile sunt despre căldura sufletească și socializare. Oferiți-le atenție și dragoste. gătiți împreună un desert de casă, cu jumătate din porția de zahăr din rețetă și serviți-l în dimineața de după Revelion. Nu încurajați consumul de prăjituri din comerț cu un exces de zahăr în compoziție.  evitați băuturile dulci și carbogazoase pe masa de sărbătoare. Chiar și compoturile de casă ori sucurile pot avea exces de zahăr în compoziție. Înlocuiți-le cu apa plată, ceaiul sau compotul fără zahăr preparat în ajun.",
    "https://diez.md/2021/12/16/specialistii-recomanda-sa-reducem-cantitatea-de-dulciuri-oferite-copiilor-de-sarbatorile-de-iarna-si-un-ananas-poate-fi-un-cadou-de-la-mos-craciun/"
  ],
  "5": [
    "Au fost aprobate taxele locale în Chișinău pentru anul 2022. S-a mărit taxa pentru prestarea serviciilor de taxi. Consiliul Municipal Chișinău (CMC) a aprobat proiectul de decizie cu privire la aprobarea și punerea în aplicare a taxelor locale pentru anul 2022. Astfel, au fost actualizate cotele taxei de piață, taxei pentru dispozitivele publicitare, taxei pentru amenajarea teritoriului, taxei de organizare a licitațiilor și loteriilor pe teritoriul municipiului Chișinău, taxei de plasare (amplasare) a publicității (reclamei), taxei de aplicare a simbolicii locale și a taxei pentru parcare. Cu referire la cotele taxelor pentru prestarea serviciilor de transport auto de călători în raza municipiului Chișinău, pentru fiecare autovehicul (microbuz, autobuz), s-a stabilit că acestea se mențin la nivelul anului 2021. În cazul taxei pentru prestarea serviciilor în regim de taxi, se stabilește cota taxei în mărime de 350 de lei pentru fiecare unitate de transport, având în vedere că aceste cote nu au fost ajustate din anul 2013. Cotele la taxa pentru salubrizare, taxa pentru posesorii de câini și taxa pentru cazare sunt menținute la nivelul cotelor aprobate pentru anul 2021 (ținându-se cont de situația creată în domeniul serviciilor hoteliere în legătură cu impactul negativ al pandemiei COVID-19). Totodată, e de menționat că în cazul sistării activității agenților economici de către comisia pentru situații excepționale a Republicii Moldova, în legătură cu declararea situației excepționale de COVID-19, pe perioada sistării activității, subiecții impunerii se scutesc de plata taxei de piață, taxa pentru unitățile comerciale și/sau de prestări servicii și taxei pentru prestarea serviciilor de transport auto de călători pe rutele regulate municipale. Decizia privind aprobarea taxelor locale pentru anul 2022 a fost aprobată cu votul a 37 de consilieri, inclusiv 21 de membri ai fracțiunii PSRM, 13 consilieri ai Platformei DA și câte un consilier ai PD, PCRM și PUN. Fracțiunea PAS, cinci consilieri s-au abținut. La fel au votat reprezentanții ȘOR – doi consilieri și neafiliatul Victor Bunescu. Cei trei consilieri ai fracțiunii PL au votat împotrivă.",
    "https://diez.md/2021/12/16/au-fost-aprobate-taxele-locale-in-chisinau-pentru-anul-2022-s-a-marit-taxa-pentru-prestarea-serviciilor-de-taxi/"
  ],
  "6": [
    "Moldova a semnat contractul de împrumut în valoare de 150 de milioane de euro cu Banca Europeană de Investiții. Viceprim-ministrul, ministrul afacerilor externe și integrării europene Nicu Popescu a semnat la Bruxelles, în numele Guvernului Republicii Moldova, și în prezența președintei Maia Sandu, contractul de finanțare cu Banca Europeană de Investiții (BEI), în cadrul căruia țara noastră va primi un împrumut de până la 150 de milioane de euro pentru realizarea Proiectului „Moldova drumuri IV”. Semnarea contractului de finanțare a avut loc la Summit-ul Parteneriatului Estic de la Bruxelles și este rezultatul negocierilor purtate de către vicepremierul Andrei Spînu și oficialii din cadrul Ministerului Infrastructurii și Dezvoltării Regionale. „Pășim pe o finanțare concretă pentru drumuri bune cu sprijinul partenerilor europeni care ajută la dezvoltarea rețelei de infrastructură și conectivității cu beneficii pe termen lung atât pentru comunitățile locale, cât și pentru agenții economici care vor putea să transporte mărfurile mai rapid și eficient”, a menționat vicepremierul Nicu Popescu. În cadrul proiectului vor fi reabilitate, modernizate şi extinse peste 150 de km de drumuri și elaborate studiile de fezabilitate şi a documentației de proiect pentru alte sectoare de drum național prioritare.",
    "https://diez.md/2021/12/15/moldova-a-semnat-contractul-de-imprumut-in-valoare-de-150-de-milioane-de-euro-cu-banca-europeana%cc%86-de-investitii/"
  ],
  "7": [
    "CEC a început tipărirea buletinelor de vot pentru turul doi al alegerilor de la Bălți. Acestea vor fi de culoare violetă.  Comisia Electorală Centrală (CEC) a început astăzi tipărirea buletinelor de vot pentru turul doi al alegerilor locale noi din municipiul Bălți, stabilit pentru data de 19 decembrie 2021. Acestea vor fi de culoare violetă, iar prețul pentru un buletin este de 0,24 lei. Pentru acest scrutin, vor fi tipărite 102 105 buletine de vot, dintre care 51 988 în limba română și 50 117 în limba rusă. Buletinele, imprimate pe hârtie opacă (mată), vor fi de culoare violetă. Amintim că Very Peri, o culoare mov, care cuprinde nuanța albastră, a fost anunțată culoarea anului 2022. Buletinele vor avea lungimea de 128 mm, iar lățimea de 140 mm. Acestea vor conține numele a doi concurenți electorali: Grigorișin Nicolai, candidat independent și Chirilciuc Nicolae, candidat desemnat de Partidul „Patrioții Moldovei”. În primul tur, pentru Nicolai Grigorișin au votat 6 951 de persoane, iar pentru Nicolae Chirilciuc – 416. Cum au ajuns ei doi în turul II? Acest lucru a fost posibil după ce Marina Tauber a fost exclusă din cursa pentru funcția de primară de Bălți, iar la o zi distanță, PAS anunță că îl retrage pe Boris Marcoci din cursa electorală. Mai trece o zi și Alexandr Nesterovschi, candidatul BECS, s-a retras și el. Prețul pentru tiparul unui buletin de vot pentru alegerea primarului municipiului Bălți este de 0,24 lei, iar valoarea totală a tirajului este de 24 502,20 lei.",
    "https://diez.md/2021/12/15/cec-a-inceput-tiparirea-buletinelor-de-vot-pentru-turul-doi-al-alegerilor-de-la-balti-acestea-vor-fi-de-culoare-violet/"
  ],
  "8": [
    "Mai multe organizații din Chișinău au emis o declarație cu privire la intenția municipalității de a include aplicarea taxelor locale pentru magazinele online. Camera Americană De Comerț din Moldova, Asociația Națională ă Companiilor din Domeniul TIC și  Alianța Întreprinderilor Mici Și Mijlocii din Moldova își exprimă îngrijorarea în legătură cu includerea în proiectul deciziei cu privire la „Aprobarea și punerea în aplicare a taxelor locale pentru anul 2022″ a taxei pentru magazinele online. „Orice sistem fiscal, fie el național, fie local, urmează să se bazeze pe niște principii,  în special, în relațiile cu partea productivă și generatoare de venituri sub formă de impozite și taxe a societății – mediul de afaceri. În cazul taxelor locale, acestea sunt stabilite în Codul fiscal și presupun: previzibilitatea activităţii de întreprinzător – întreprinzătorii, pentru planificarea cheltuielilor, vor cunoaşte din timp şi vor fi consultaţi referitor la mărimea taxelor locale; principiul transparenţei decizionale – autorităţile administraţiei publice locale, în mod prioritar, vor informa şi vor asigura accesul liber la proiectele ce vizează mărimea preconizată a taxelor locale; principiul echitabilităţii (proporţionalităţii) în raporturile dintre unitatea administrativ-teritorială şi întreprinzător – autorităţile administraţiei publice locale, la stabilirea mărimii taxelor locale, se vor încredinţa că este asigurată proporţionalitatea (echitabilitatea) între interesele colectivităţii locale şi ale întreprinzătorilor, inclusiv nu vor întreprinde acţiuni în exces sub pretextul atingerii scopurilor societăţii/colectivităţii locale. Asociațiile semnatare au exprimat în numărate rânduri pe parcursul ultimelor doi ani opinii ce țin de neargumentarea prezenței taxei pentru magazinele online în lista celor aplicate companiilor ce operează în mun. Chișinău, cu referință la aplicarea abuzivă a acesteia de către autoritățile locale, făcându-se abstracție de principiile generale de aplicare a impozitelor și taxelor și a celor locale, cu precădere. Or, anume principiile previzibilității activității de întreprinzător și a echitabilităţii (proporţionalităţii) în raporturile dintre unitatea administrativ-teritorială şi întreprinzător sunt cele ce, în mod evident, sunt ignorate în cazul taxei menționate. Principiul previzibilității activității de întreprinzător este violat prin lipsa unor abordări clare a autorităților locale vizavi de modul de aplicare a acestei taxe. Din momentul inițierii aplicării și până acum nu este clar dacă se califică pentru achitarea acestei taxe: desfășurarea vânzărilor on line a serviciilor care sunt prestate ori în format digital ori în format fizic dar în oficiu/domiciliului clientului, intermedierea prin intermediului unui magazin on-line deschis de o companie care nu are stoc propriu de marfă, nu are depozit propriu sau loc de vânzare amenajat propriu, prestarea activității de către magazinul on-line (care nu are stoc propriu de marfă, nu are depozit propriu sau loc de vânzare amenajat) și este deschis de o companie cu sediu juridic în mun. Chișinău și cu o subdiviziune in Strășeni, intermedierea făcându-se, de exemplu, în Strășeni, precum și multe alte situații similare, care continue să fie subiect de incertitudine din partea mediului de afaceri și duc, consecvent, la lipsa unei previzibilități în desfășurarea activității. Chiar și reducerea de 50 % acordată este una ce trezește incertitudine în aplicare, nefiind clar în ce condiții aceasta se aplică și asupra căror subiecți – fapt, despre care a fost semnalat autorităților. Principiul echitabilităţii (proporţionalităţii) în raporturile dintre unitatea administrativ-teritorială şi întreprinzător este violat prin aplicarea a două taxe distincte (a taxei pentru magazinele online și a taxei pentru unitățile comerciale şi/sau de prestări servicii) asupra aceluiași obiect al impunerii. Or, în ambele cazuri, obiect al impunerii este subdiviziunea antreprenorului – magazinul online. Violarea acestui principiu este deosebit de gravă, deoarece permite perpetuarea unui precedent periculos pentru existența unui sistem fiscal corect și echitabil, fie acesta local sau național. De fapt, în cazul dat, și al treilea principiu – a transparenței decizionale – a fost violat atât din perspectiva principiilor de aplicare a taxelor locale, dar și din perspectiva aplicării Legii 100/2017, care stabilește procedurile de consultare a unui act normativ. Chiar dacă a fost realizată o ședință de consultare a proiectului Deciziei, toate procedurile ulterioare a acesteia au fost neglijate. În special, nu a fost publicată și adusă la cunoștința părților cointeresate a Sintezei de obiecții și propuneri, care ar urma să conțină poziția autorității locale vizavi de propunerile înaintate de comunitatea de afaceri, pentru a oferi acesteia, până la momentul discutării în cadrul forului decizional, posibilitatea de a veni cu argumente suplimentare, dacă e cazul, astfel, asigurând-se un dialog public-privat veritabil, și nu unul formal. De fapt, versiunea finală a proiectului este, de asemenea, un document ce nu a fost pus la dispoziția publicului larg și a comunității de afaceri, în mod special. Trecerea la comerțul electronic implică costuri considerabile pentru agenții economici, în special, cei mici și mijlocii ce își doresc inițierea unei afaceri. În același timp, ponderea comerțului electronic în totalul comerțului este infimă nu în ultimul rând din cauza lipsei unei politici unice aplicate de către autoritățile centrale și locale vizavi de stimularea respectivei sfere de activitate, mai ales că existența acesteia asigură, pe lângă locuri de muncă în creștere și încasări sub formă de impozite și taxe, existența și dezvoltarea industriilor de suport adiacente (transportare, sisteme de plăți etc.). În final, atragem atenția că pentru stimularea utilizării comerțului electronic de către companii și consumatori este necesară crearea condițiilor și instituirea taxelor adecvate acestui tip de comerț. Între timp, COVID-19 a arătat că necesitatea digitalizării mai multor procese și dezvoltarea comerțului electronic este mai stringentă ca niciodată. Prin urmare, este imperativ de operat modificări urgente la cadrul legal existent în vederea excluderii blocajelor în dezvoltarea afacerilor online. Respectiv, autoritatea locală ar putea contribui la dezvoltarea comerțului online prin neaplicarea acestei taxe ce violează principiile de bază de aplicare a taxelor locale”, se arată în declarația comună.",
    "https://diez.md/2021/12/15/mai-multe-organizatii-din-chisinau-au-emis-o-declaratie-cu-privire-la-intentia-municipalitatii-de-a-include-aplicarea-taxelor-locale-pentru-magazinele-online/"
  ],
  "9": [
    "Banii nedeclarați ai unui cetățean turc ar putea fi transferați în bugetul de stat. Este vorba despre circa jumătate de milion de lei. Procuratura pentru Combaterea Criminalității Organizate și Cauze Speciale (PCCOCS) a obținut în instanța de judecată confiscarea în contul statului a sumei de jumătate de milion de lei, urmare a încercării introducerii acestora în țară, fără a fi declarați la vamă, la sosirea din Istanbul prin Aeroportul din Chișinău. Fapta a avut loc la începutul lui 2021, atunci când la intrarea în Moldova, acesta deținea bani în diferite valute, care urmau să fie supuși declarării: dolari americani, euro, lire turcești și lei moldovenești. Cumulat și convertiți în lei moldovenești, banii pe care pasagerul nu i-a declarat cifrau aproximativ jumătate de milion de lei. Acesta, însă, la punctul vamal de trecere al aeroportului a ales să treacă prin culoarul inscripționat „nimic de declarat,” chiar dacă potrivit legii, echivalentul sumelor de peste 10 000 euro sunt supuse declarării obligatorii. În consecință banii au fost depistați și ridicați de către colaboratorii Serviciului Vamal. În instanța de judecată procurorul PCCOCS a indicat faptul că pasagerul a mai introdus bani în Moldova, peste cinci ori, pe care însă i-a declarat așa cum prevede legea, pe parcursul mai multor ani. Prin urmare, acuzatorul de stat a solicitat magistraților confiscarea în folosul statului a banilor nedeclarați – demers satisfăcut de instanța de judecată. Notă: Potrivit legii, orice persoană se consideră nevinovată până la pronunțarea unei hotărâri judecătorești finale.",
    "https://diez.md/2021/12/15/banii-nedeclarati-ai-unui-cetatean-turc-ar-putea-fi-transferati-in-bugetul-de-stat-este-vorba-despre-circa-jumatate-de-milion-de-lei/"
  ],
  "10": [
    "Un medic din Chișinău a fost condamnat la trei ani de închisoare. Decizia nu este definitivă. Un medic din Chișinău a fost condamnat de prima instanță pentru încălcarea din neglijență a regulilor și metodelor de acordare a asistenței medicale, soldate cu decesul pacientului (infracțiune prevăzută de art.213 lit.b) din Codul penal). Potrivit actului de învinuire, s-a constatat că, la 11 martie 2018, medicul vizat, fiind angajat în cadrul unei instituții medico-sanitare publice din mun. Chișinău, aflându-se de gardă, a neglijat regulile și metodele de acordare a asistenței medicale în caz de urgențe medico-chirurgicale cu pericol vital, manifestate prin evaluarea eronată a stării reale a sănătății bolnavului, neasigurând supravegherea în dinamică a bolnavului, în rezultat stabilindu-se un diagnostic clinic incomplet, după care a luat decizia de a transporta pacientul în cadrul unei alte instituții medicale din capitală, deși la acel moment se impunea spitalizarea pacientului de urgență cu consultația specialiștilor (neurolog, neurochirurg, toxicolog cardiolog) pentru stabilirea diagnosticului clinic corect (infarct cardiac) și a tacticii de tratament adecvat. Astfel, procurorii au demonstrat în cadrul ședinței de judecată, legătura directă de cauzalitate dintre încălcarea regulilor și metodelor de acordare a asistenței medicale de către medicul de gardă și survenirea decesului pacientului. Prin urmare, medicul a fost condamnat la trei ani de închisoare, cu executare în penitenciar de tip deschis, cu privarea de dreptul de a exercita activitatea de medic, pe un termen de patru ani. Instanța de judecată a dispus încasarea din contul condamnatului în beneficiul succesorilor victimei, a sumei de 150 000 lei cu titlu de prejudiciu moral cauzat prin infracțiune Sentința nu este definitivă și poate fi atacată la Curtea de Apel Chișinău, în termen de 15 zile. Persoana acuzată de săvârșirea unei infracțiuni este prezumată nevinovată atâta timp cât vinovăția sa nu va fi constatată printr-o hotărâre judecătorească de condamnare definitivă.",
    "https://diez.md/2021/12/14/un-medic-din-chisinau-a-fost-condamnat-la-trei-ani-de-inchisoare-decizia-nu-este-definitiva/"
  ]
}